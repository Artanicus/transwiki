<!--
title: HSL
description: Helsingin seudun liikenne
published: 1
date: 2023-06-14T09:22:30.660Z
tags: byrokratia, joukkoliikenne
editor: ckeditor
dateCreated: 2023-06-14T09:22:30.660Z
-->

<h1>HSL</h1>
<p>HSL saa tiedon henkilötunnuksen muutoksesta väestötietojärjestelmästä jonkin ajan kuluttua henkilötunnuksen muutoksesta. HSL tekee muutoksen asiakastietoihinsa itse ottamatta yhteyttä asiakkaaseen. HSL:n järjestelmä ei kuitenkaan mahdollista voimassa olevien lippujen siirtämistä vanhalta henkilötunnukselta uudelle, joten mobiilisovelluksella ostetut voimassa olevat liput katoavat näkyvistä, kun henkilötunnus päivittyy. Tämä pätee myös silloin, kun asiakas itse ilmoittaa uuden henkilötunnuksensa HSL:lle. Matkakortille henkilötunnus pitää päivittää HSL:n asiakaspalvelupisteessä.</p>
<p>HSL:n kanta on, että asiakkaalla pitää olla voimassa oleva lippu joukkoliikenteessä matkustaessa, joten jos kausilippu katoaa sovelluksesta, on asiakkaan ostettava uusi lippu. Huomaa kuitenkin, että HSL saattaa olla haluton lippujen hyvittämisessä asiakkaalle.</p>
<h3>Ennen transitiota</h3>
<ul>
  <li>Tarkista, onko sinulla voimassa olevaa kausilippua ja milloin se päättyy. Voimassa oleva kausilippu nimittäin katoaa sovelluksesta, kun henkilötunnus muuttuu HSL:n järjestelmään.</li>
  <li>Jos sinulla on mobiilisovelluksessa jatkuva tilaus, varaudu perumaan se ja aloittamaan uusi henkilötunnuksen muutoksen yhteydessä. Muista ottaa tämä puheeksi HSL:n asiakaspalvelussa.</li>
  <li>Varaudu asioimaan HSL:n asiakaspalvelupisteellä, jos käytössäsi on fyysinen matkakortti. Muuten voit asioida myös puhelimitse.</li>
</ul>
<h3>Transition jälkeen</h3>
<ul>
  <li>Kun matkustat joukkoliikenteellä ennen kuin henkilötunnuksesi on muuttunut HSL:n järjestelmään, kanna mukanasi myös vanhaa henkilöllisyystodistustasi tai DVV:n päätöstä ja otetta henkilötunnuksen muutoksesta. HSL:n tarkastaja näkee lipuntarkastuksen yhteydessä asiakastietoihisi/matkakorttiisi tallennetun henkilöllisyystunnuksesi ja päätellessään sen kuuluvan jollekin toiselle kuin sinulle tarkastaja saattaa pyytää sinua näyttämään henkilöllisyystodistuksesi.</li>
  <li>Jos sinulla on fyysinen matkakortti ja haluat käyttää sitä yhä, asioi HSL:n asiakaspalvelupisteellä. Huomaa, että jono saattaa olla hyvinkin pitkä, koska asiakaspalvelupisteitä ei ole monta. Sinulle tehdään asiakaspalvelupisteellä uusi matkakortti, jolle on mahdollista myös siirtää vanhalta matkakortilta sille ladattu arvo. Voimassa olevan kauden siirtämisestä ei ole varmuutta.</li>
  <li>HSL saa uuden henkilötunnuksesi automaattisesti DVV:ltä ja päivittää sen tietoihisi. Päivittämisen ajankohdasta ei ole varmuutta ja se saattaa tapahtua jopa neljä viikkoa DVV:n päätöksen jälkeen. Niin ollen pohdi, haluatko ilmoittaa muutoksesta HSL:lle itse jo aikaisemmin.</li>
  <li>Mobiilisovelluksella ostettu voimassa oleva kausilippu ja jatkuva tilaus katoavat sovelluksesta henkilötunnuksen muutoksen yhteydessä. HSL ei kuitenkaan peru lippua tai tilausta automaattisesti, vaan sinun pitää olla siitä joka tapauksessa yhteydessä HSL:ään. Koska jatkuva tilaus jää voimaan vanhalle henkilötunnukselle, tekee se uuden jatkuvan tilauksen ostamisesta mahdotonta niin kauan, kunnes kyseinen lippu on peruttu.</li>
  <li>HSL:n mukaan asiakkaalla pitää olla voimassa oleva lippu joukkoliikenteessä matkustaessa, joten jos kausilippu katoaa sovelluksesta, tulee asiakkaan ostaa uusi lippu. Hyvitystä kertalipuista tai voimassa olleen lipun viimeisistä päivistä voi hakea HSL:n asiakaspalvelusta, mutta HSL ei ole välttämättä halukas hyvittämään sekä kausilipun viimeisiä päiviä että lipun katoamisen jälkeen ostettuja kertalippuja. Mikäli näin on, kannattaa kysyä apua kuluttajaneuvonnasta.</li>
</ul>
